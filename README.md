# Avastusrada
Õppevahend Avastusrada on nutiseadme veebilehitsejas töötav rakendus, mille abil saab luua õues läbitavaid interaktiivseid radu, mida saab läbida igaüks - vaja on ainult nutiseadet ja pealehakkamist.

Avastusrada suunab enda kasutajad vaatama maailma laiemalt, kui esmapilgul tundub. Igal rajal on oma tähendus, kuid kõiki neid seob ühtseks tervikuks hoolimine tuleviku jätkusuutlikkusest. Vaadates lähemalt oma kodukandi loodust või ajalugu, suunates pilku kosmosesse, uudistades loomi loomaaias, kivisid linnapargis või otsides kohta kuhu prügi visata, tuleb meil olla teadlik, et me oleme üks osa suurest tervikust ja iga meie tegu jätab jälje. Milline see just on, sellele kutsub kaasa mõtlema Avastusrada. 

Avastusraja sihtrühmaks on ühelt poolt keskkonnahariduse keskuste töötajad, kellel on võimalik enda keskuse ümbruskonnas luua erinevaid õpperadadel või huvipunktidel põhinevaid asukohapõhiseid mänge ning teisalt kõik keskuste külastajad, sõltumata nende vanusest, soost või haridustasemest. Avastusrada on võimalik kohandada sobivaks igale inimesele.  

Õppevahend on valminud Keskkonnaameti tellimusel Tallinna Ülikooli Ökoloogia Instituudi ja Tallinna Ülikooli Informaatika Instituudi Haridustehnoloogia keskuse koostöös.
